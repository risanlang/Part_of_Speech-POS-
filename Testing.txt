Ki paidbah nongthep vote jong ka jylla Meghalaya ki la pynpaw ba kim hun satia ïa ka jingtreikam ka sorkar Meghalaya Democratic Alliance ( MDA ) . 
Katkum ka Kaiphod ba la pyllait da ka Association for Democratic Reforms ( ADR ) Delhi , la lap ba ki paidbah kim hun satia ïa ka jingtreikam ka sorkar ha ka liang ka rep ka riang , ka pule puthi bad ka shongsuk shongsaiñ . 
Kane ka kaiphod ka ba la pyllait paidbah ha ka sngi balang , ka lap ba ka jingïarap na ka bynta u symbai rep , ka jingtan um sha ki jaka rep bad ka dor jong ki mar rep , ki dei ki jingdonkam ba kongsan tam jong ki paidbah nongthep vote sha nongkyndong . 
Katkum ka jingjurip ka ADR , la lap ba ha ka liang ka jingïarap ïa u symbai rep , ka sorkar jylla ka la ïoh mark tang 1.4 na ka 5 . 
Ha ka liang ka jingpynpoi um sha ki jaka rep ka sorkar MDA ka ïoh tang 1.15 na ka 5 bad tang 1.18 na ka 5 ha ka liang ka dor jong ki mar rep . 
Nalor kine , la lap ruh ba ka ioh mark tang 1.20 na ka 5 ha ka ba ïadei bad ka jingpynïoh ding elektrik na ka bynta ka rep ka riang bad tang 1.94 halor ka jingshongsuk shongshngaiñ sha ki nongkyndong . 
Kane ka jingjurip ka ba la leh hapdeng u bnai Risaw bad Nohprah jong u snem 2018 , ka pynpaw na ka na ka bynta ki nongthep vote ha Sor , ka jingdonkam ka ba hakhmat ka long ki surok ba kham bha ,  ka pule pule puthi bad ka ki marbam rashon ba kham duna dor . 
Ka kaiphod jong kane ka kynhun na Delhi , ka la lap ba ha ka ba ïadei bad ki surok ba kham bha , ka sorkar MDA ka ïoh tang 1.80 na ka 5 , ha ka pule puthi ka ïoh tang 1.71 bad ki marbam rashon ka ïoh tang 1.4 . 
Nalor kine la lap ruh ba ha ka liang ka jingpynbiang umbam umdih , ka ïoh tang 1.5 na ka 5 bad ka jinghikai ha ki skul ka long tang 1.71 . 
Kane ka kaiphod ka ong ruh ba ka jingkwah ba donkam eh da ki paid nongthep vote , ym shym la shimkhia satia da kane ka sorkar ba mynta bad dei namar kane ka daw ba ka sorkar ka la leh sniewbha ha ki shiphew tylli ki jingdonkam ba kongsan eh jong ki paidbah nongthep vote .